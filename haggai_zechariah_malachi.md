# Kū-ieh Soi^-tsai Hap-ki, Sat-ka-lĩ-a, kũa Má-la|h-ki, Sa^-nâng kâ tsw. E|k tsò Tîe-chiu Pe|h-ūe.

Sùa^-thâu: Lói-pài-tn̂g, Hông-soh-hwn ìn. 1895.

# Soi^-tsai-nâng Hap-ki kâi tsw.

## 1

Tã-lī-u uâng jī nî^, la|k gue|h, chhiu-it ji|t, Iâ-hô-hûa kâi ūe thoh tõ soi^-tsai nâng Hap-ki kâi chhiú, lâi thuân-pun Iû-tã kâi mîn-chiáng, chiũ-sĩ Siet-thiet kâi kiá^ Só-lô-pa-pek; kũa chì-si-chiáng, chiũ-sĩ Iak-sat-tap kâi kiá^ Iak-su-a, tà^, [2] Buān-khûn kâi Tsú Iâ-hô-hûa chiè^-se^ tà^; Chí-kâi peh-sè^ sĩ tà^, Tie|h-lâi kâi sî-hāu būe-kàu, chiũ-sĩ Iâ-hô-hûa kâi tshù tie|h kiẽn-khí kâi sî-hāu. [3] Iâ-hô-hûa kâi ūe chiũ thoh tõ soi^-tsai nâng Hap-ki kâi chhiú, tà^.

[4] Chí-kâi tshù phau-hng tõ-kò, chí-kâi sî-hāu khá-sĩ nín ka-kī hó khiã-khí nín phou tshâ-pói^ kâi tshù, né? [5] Ta^, buān-khûn kâi Tsú Iâ-hô-hûa chiè^-se^ tà^; Nín tie|h ēng-sim tui-siẽ^ nín só-kiâ^ kâi lōu. [6] Nín ũ iā-chéng tsōi, siu-ji|p chié; nín chia|h, iā būe-ũ pá; nín ím, iã būe-ũ thiàng-hí; nín chhēng i-ho|k, iā bô-nâng sie; thàn kang-chî^ kâi nâng thàn-liáu sĩ tshō-pàng phùa-khang kâi tō.

[7] Buān-khûn kâi Tsú Iâ-hô-hûa chiè^-se^ tà^; Nín tie|h ēng-sim tui-siẽ^ nín só-kiâ^ kâi lōu. [8] Nín tie|h chiẽ^-sua^, tshú tshâ-liāu lâi kiẽn-khí chí-kâi tshù; uá chiũ pit hí-hua^ i, iā chiũ tit iông-kuang, chiũ-sĩ Iâ-hô-hûa só-tà^. [9] Nín sĩ mō^ tsōi, ũe! só-tit sĩ kàu lân-ló; nín siu-ji|p tshù tsw-ãu, uá iā tshue-tiāu i. Buān-khûn kâi Tsú Iâ-hô-hûa tà^, Sĩ tsò-nî né? Sĩ ũi-tie|h uá-kâi tshù phau-hng tõ-kò, iáu nín kak-nâng sĩ tsáu-khẁ ka-kī kâi tshù. [10] Kù-tshẃ ũi-tie|h nín kâi uân-kù thi^ chiũ tsó-chí bô lo|h-lōu, kũa tī tsó-chí bõi se^-súa^. [11] Uá chiũ mẽng khàn-ũa^ kàng-ki|p tī, kũa chèng-sua^, kũa tõ ngóu-kak, kũa sin-chiú, kũa iû, kũa huâm tĩ só-tshut kâi, kũa nâng, kũa cheng-se^, kũa huâm nâng-chhiú só-tsò kâi kang.

[12] Siet-thiet kâi kiá^, Só-lô-pa-pek, kũa chì-si-chiáng Iak-su-a, chiũ-sĩ Iak-sat-tap kâi kiá^, kũa só-tshûn kâi chèng peh-sè^, chiũ lóng-tsóng thia^-tshông in-kâi Siãng-tì Iâ-hô-hûa kâi sia^, kũa soi^-tsai nâng Hap-ki kâi ūe, zû in-kâi Siãng-tì Iâ-hô-hûa khién-sái i; peh-sè^ iā kia^-kũ tõ Iâ-hô-hûa mīn-tsôi^.

[13] Iâ-hô-hûa kâi sài-chiá Hap-ki chiũ chiang Iâ-hô-hûa só-mẽng i kâi ūe, tùi peh-sè^ tà^; tà^, Uá sĩ kāng-nín tâng-tõ, chiũ-sĩ Iâ-hô-hûa só-tà^.

[14] Iâ-hô-hûa iā chiũ kiah-chhé^ Iû-tã kâi mîn-chiáng, chiũ-sĩ Siet-thiet kâi kiá^, Só-lô-pa-pek kâi sim-sîn, kũa chì-si-chiáng Iak-su-a, chiũ-sĩ Iak-sat-tap kâi kiá^, kâi sim-sîn, kũa só-tshûn kâi chèng peh-sè^ kâi sim-sîn; in chiũ lâi, kũa tsò-kang tõ in-kâi Siãng-tì, chiũ-sĩ buān-khûn kâi Tsú Iâ-hô-hûa, kâi tshù, [15] chiũ-sĩ tõ Tã-lĩ-u uâng jī nî^, la|k gue|h, jī-tsa|p-sì ji|t.

## 2

Chhit gue|h, jī-tsa|p-it ji|t, ũ Iâ-hô-hûa kâi ūe thoh tõ soi^-tsai nâng Hap-ki kâi chhiú, tà^, [2] Ta^ tie|h tùi Iû-tã kâi mîn-chiáng, chiũ-sĩ Siet-thiet kâi kiá^ Só-lô-pak-pek; kũa tùi chì-si-chiáng Iak-su-a, chiũ-sĩ Iak-sat-tap kâi kiá^; kũa tùi só-tshûn kâi peh-sè^, tà^,

[3] Nín tsw-tang ũ tî-tiâng tshûn tõ-kò soi^ pat thói^-kì^ chí-kâi tshù thâu-tshái kâi iông-kuang? ta^ nín iũ thói^-tie|h tsãi-se^? ta^ khá-m̄-sĩ tõ nín ma|k-tsôi^ chhin-chhiẽ^ bô-ũ hiè^-se^, né? [4] Tãn-sĩ, Só-lô-pa-pek a! lẃ tie|h hùn-la|t, chiũ-sĩ Iâ-hô-hûa só-tà^; kũa chì-si-chiáng Iak-su-a, chiũ-sĩ Iak-sat-tap kâi kiá^, lẃ iā tie|h hùn-la|t; kũa nín chí-kâi tī kâi chèng peh-sè^, nín iā tie|h hùn-la|t, chiũ tsò-kang, chiũ-sĩ Iâ-hô-hûa só-tà^: in-ũi uá kāng-nín tâng-tõ, chiũ-sĩ buān-khûn kâi Tsú Iâ-hô-hûa só-tà^. [5] Chiũ-sĩ chiè nín tshut Ai-ki|p hẃ-sî uá só kāng-nín ieh kâi ūe, uá-kâi sîn iā sĩ kw-tsũ tõ nín tsw-tang: ta^ nín mài-kia^.

[6] In-ũi buān-khûn kâi Tsú Iâ-hô-hûa chiè^-se^ tà^; Huân-liáu ke che|k-tshẁ, keh bô-kú, uá chiũ ài^ chín-tõng thi^ kũa tī, kũa hái kũa le|k-tī; [7] uá iā ài^ chín-tõng chèng lie|t-pang; chèng lie|t-pang khó tien-tõng kâi chiũ ài^-lâi, uá iā ài^ chiang iông-kuang lâi tshong-múa^ chí-kâi tshù, chiũ-sĩ buān-khûn kâi Tsú Iâ-hô-hûa só-tà^. [8] Ngŵn sĩ uá-kâi, kim iā sĩ uá-kâi, sĩ buān-khûn kâi Tsú Iâ-hô-hûa só-tà^. [9] Chí-kâi tshù ãu-lâi kâi iông-kuang pit zú-tūa kùe thâu-tshái kâi; sĩ buān-khûn kâi Tsú Iâ-hô-hûa só-tà^: tõ chí-kâi tī-hng uá iā chiũ sẁ phêng-khang, sĩ buān-khûn kâi Tsú Iâ-hô-hûa só-tà^.

[10] Tã-lĩ-u jī nî^, káu gue|h, jī-tsa|p-sì ji|t, ũ Iâ-hô-hûa kâi ūe thoh tõ soi^-tsai nâng Hap-ki kâi chhiú, tà^, [11] Buān-khûn kâi Tsú Iâ-hô-hûa chiè^-se^ tà^, Ta^ lẃ tie|h chiang lu|t-huap mn̄g chèng chì-si, tà^, [12] Jia|k-sĩ ũ nâng phè sià^-ne|k tõ i-kâi sa^-kw, chiũ chiang i-kâi sa^-kw hôi--tie|h piá^, ho|k-sĩ ke^, ho|k-sĩ chiú, ho|k-sĩ iû, a-sĩ che|k-khài kâi chia|h-mue|h, iáu chí-kâi mue|h khá-õi sià^-kiet, mé? Chèng chì-si chiũ tap-tà^, Bõi. [13] Hap-ki chiũ tà^, Jia|k-sĩ ũ nâng ũi-tie|h sin-si chiũ jiám u-ùe, iáu thãng--tie|h chí tsùa^-kâi mue|h, chí-kâi mue|h õi u-ùe a bõi? Chèng chì-si chiũ tap-tà^, Pit õi u-ùe. [14] Hap-ki chiũ tap-tà^,

Iâ-hô-hûa tà^, Chí-kâi peh-sè^ iā sĩ chiè^-se^, kũa chí-kâi pang-tso|k iā sĩ chiè^-se^, tõ uá mīn-tsôi^; kũa huâm in-kâi chhiú só-tsò kâi kang iā sĩ; in tõ hẃ-kò só-hièn kâi mue|h iā sĩ u-ùe. [15] Ta^, nín iā chhiá^ ēng-sim tui-siẽ^, tsw̃ kim-ji|t í^-tsôi^, tsw̃ tõ Iâ-hô-hûa kâi tōi^ būe-ũ che|k-kò chie|h tha|h tõ chie|h-chiē^: [16] tsw̃-tshông hẃ-kâi sî-hāu jia|k-sĩ ũ nâng lâi-kàu hẃ-tu ngõu-kak, pńg ũ jī-tsa|p táu kâi, iáu só-ũ sĩ tsa|p-táu; ũ nâng lâi chiú-tsa|h ài^-thiu ngõu-tsa|p àng, iáu só-ũ sĩ jī-tsa|p. [17] Huâm nín-kâi chhiú só-tsò kâi kang uá chiũ ēng ta-jiâu, se^-kou, lo|h-pha|k, kâi hāi, lâi-cheh nín, nín iā huân-liáu bô kui-tńg tõ uá, chiũ-sĩ Iâ-hô-hûa só-tà^.

[18] Ta^ nín chhiá^ ēng-sim tui-siẽ^, tsw̃ kim-ji|t í^-tsôi^, chiũ-sĩ tsw̃ káu gue|h jī-tsa|p-sì ji|t, iā tsw̃-tshông pàng Iâ-hô-hûa kâi tōi^-tn̂g kâi tī-kha hẃ-ji|t kàu-ta^, tie|h tui-siẽ^--chē. [19] Ngõu-kak ũ huân-liáu tõ tshng, mé? iā lũn-ki|p phû-thô, kũa bô-hue-kúe^, kũa sie|h-liû, kũa ka^-ná^, i tou būe-ũ se^: tsw̃ kim-ji|t khí uá ài^ hẃ-hok pun nín.

[20] Hẃ che|k-gue|h, jī-tsa|p-sì ji|t, Iâ-hô-hûa kâi ūe tõi^-jī tshẁ thoh Hap-ki, tà^, [21] Tie|h tùi Iû-tã kâi mîn-chiáng Só-lô-pa-pek tà^ ūe, tà^,

[22] Uá ài^ chín-tõng thi^ kũa tī, uá iā ài^ léng-tó tsu-kok kâi tsō-ūi, iā ài^ pāi-huãi lie|t-pang tsu-kok kâi khuân-la|t; iā ài^ léng-tó tsu-chhia, kũa tsõ-chhia kâi nâng; bé kũa khiâ-bé kâi nâng iā pun hia^-tĩ kâi to-kiàm phah-pāi. [23] Buān-khûn kâi Tsú Iâ-hô-hûa tà^, Uá-po|k Siet-thiet kâi kiá^ Só-lô-pa-pek a! tõ hẃ-ji|t uá pit ài^-tshú lẃ tsò ìn, sĩ Iâ-hô-hûa só-tà^: in-ũi uá ũ-suán lẃ, chiũ-sĩ buān-khûn kâi Tsú Iâ-hô-hûa só-tà^.

Hap-ki Tsong.

# Soi^-tsai-nâng Sat-ka-lĩ-a kâi tsw.

## 1

Tã-lĩ-u jī nî^, poih gue|h, Iâ-hô-hûa kâi ūe thoh soi^-tsai-nâng Sat-ka-lī-a, sĩ Ĩ-to kâi sun, sĩ Pí-lí-kia kâi kiá^, tà^, [2] Iâ-hô-hûa tūa huat-náu nín-kâi lie|t-tsóu. [3] Kù-tshẃ lẃ tie|h tùi-in tà^, Buān-khûn kâi Tsú Iâ-hô-hûa chiè^-se^ tà^: Nín tie|h kui-tńg tõ uá, chí-kâi sĩ buān-khûn kâi Tsú Iâ-hô-hûa só-tà^; uá chiũ pit ài^ kui-tńg tõ nín; sĩ buān-khûn kâi Tsú Iâ-hô-hûa só-tà^. [4] Nín mài chhin-chhiẽ^ nín-kâi lie|t-tsóu, soi^-tsá kâi soi^-tsai-nâng ũ tùi-in u-hàm, tà^, Buān-khûn kâi Tsú Iâ-hô-hûa chiè^-se^ tà^, Nín ta^ tie|h lī nín-kâi ak-lōu kũa nín-kâi ak-sw̄ lâi kui-tńg: tãn-sĩ in m̄-thia^, iā m̄ thia^-hiàng tõ uá, chí-kâi sĩ Iâ-hô-hûa só-tà^. [5] Nín-kâi lie|t-tsóu ta^ tõ-tî-kò né? kũa chèng soi^-tsai-nâng, in khá-õi se^-tshûn kàu ióng-sì, mé? [6] Nā-sĩ uá-kâi ūe, kũa uá-kâi kài-lu|t, uá só-mẽng uá-kâi chèng-po|k, chiũ-sĩ chèng soi^-tsai nâng, chí-kâi khá-sĩ bô tui-ki|p--tie|h nín-kâi lie|t-tsóu né? in chiũ kui-tńg, tà^, Chhin-chhiẽ^ buān-khûn kâi sw̄, chiè ún só-kiâ^ kâi lōu, kũa chiè ún só-tsò kâi sw̄, I kúa^-ũ chiè^-se^ thãi ún.

[7] Tã-lĩ-u jī nî^, tsa|p-it gue|h, chiũ-sĩ Si-pua|t gue|h, jī-tsa|p-sì ji|t, Iâ-hô-hûa kâi ūe thoh soi^-tsai-nâng Sat-ka-lī-a, sĩ Ĩ-to kâi sun, sĩ Pí-lí-kia kâi kiá^, tà^,

[8] Uá mê--tsw thói^-kì^, thói^ ũ che|k-kâi nâng khiâ chhiah-bé, i chiũ khiã tõ hâm-im tī-hng kâi kang-liām-chhiū tsw-tang; tõ i pùe-ãu iā ũ sù-chiah bé, ũ chhiah kâi, ũ n̂g kâi, ũ pe|h kâi. [9] Uá chiũ tà^, Uá-tsú a, chí tsùa^-kâi sĩ sĩ-mih kâi né? Kāng-uá tà^-ūe kâi thien-sài chiũ kāng-uá tà^, Uá ài^ pun lẃ thói^ chí tsùa^-kâi sĩ sĩ-mih kâi. [10] Khiã tõ kang-liām-chhiū tsw-tang hẃ-kâi nâng chiũ tap-tà^, Chí tsùa^-kâi chiũ-sĩ Iâ-hô-hûa só-sái khẁ iû-kiâ^ pìn-tī kâi. [11] In chiũ tùi Iâ-hô-hûa kâi sài-chiá, chiũ-sĩ khiã tõ kang-liām-chhiū tsw-tang kâi, tap-tà^, Uń ũ iû-kiâ^ pìn-tī, pìn-tī ua^-kw tiām-chẽ^.

[12] Iâ-hô-hûa kâi sài-chiá chiũ tap-tà^, Buān-khûn kâi Tsú Iâ-hô-hûa a, Lẃ náu-khì Iâ-lũ-sat-léng kũa Iû-tã tsu-siâ^, í^-keng chí chhit-tsa|p nî^ kú, ài^-kàu jie|h-kú bô liên-mién--tie|h i, né? [13] Iâ-hô-hûa chiũ ēng hó-ūe, ēng ua^-ùe kâi ūe, lâi ìn-tap hẃ-kâi kāng-uá tà^-ūe kâi sài-chiá. [14] Chiè^-se^ kāng-uá tà^-ūe kâi sài-chiá chiũ tùi-uá tà^, Lẃ tie|h u-hàm, tà^, 

Buān-khûn kâi Tsú Iâ-hô-hûa chiè^-se^ tà^, Uá ũi-tie|h Iâ-lũ-sat-léng, kũa ũi-tie|h Sûn-siâ^, chhiet-zua|h sĩ chhiet-zua|h kàu-ke|k. Tsw̃-ua^ kâi lie|t-pang uá tūa huat-náu in: in-ũi uá put-kùe sĩ se-su huat-náu, in chiũ tsàng-tsõ i-kâi khóu-lān. [16] Kù-tshẃ Iâ-hô-hûa chiè^-se^ tà^; Uá chiang liên-mién tsài kui-tńg tõ Iâ-lũ-sat-léng liáu; uá-kâi tshù pit ài^ kiẽn-khí tõ khî-tang, sĩ buān-khûn kâi Tsú Iâ-hô-hûa só-tà^; tõ Iâ-lũ-sat-léng tsw-chiē^ nâng iā pit ài^ khan hân-sîn. [17] Tie|h tsài u-hàm, tà^, Buān-khûn kâi Tsú Iâ-hô-hûa chiè^-se^ tà^; Uá tsùa^-kâi siâ^ pit-ài^ tit-hok múa^-múa^. Iâ-hô-hûa ài^ tsài ua^-ùe Sûn-siâ^, iā ài^ tsài-suán Iâ-lũ-sat-léng.

[18] Uá iũ tiè^-phû uá-ma|k chiũ thói^, thói-kì^ sì-ki kak. [19] Uá chiũ mn̄g hẃ-kâi kāng-uá tà^-ūe kâi sài-chiá, tà^, Chí tsùa^-kâi sĩ sĩ-mih kâi né? I chiũ tùi-uá tà^, Chí tsùa^-kâi kak chiũ-sĩ ũ hun-sùa^ Iû-tã, Í^-sek-lie|t, kũa Iâ-lũ-sat-léng, kâi. [20] Iâ-hô-hûa chiũ pun uá thói^ sì-kâi sai-pẽ. [21] Uá chiũ tà^, Chí tsùa^-kâi sĩ lâi-tsò sĩ-mih sw̄ né? I chiũ tà^, Chí tsùa^-kâi kak sĩ ũ hun-sùa^ Iû-tã kâi, sái-kàu bô-nâng kẃ-khí thâu; nā-sĩ chí tsùa^-kâi sai-pẽ sĩ lâi heh-kia^ in, lâi ka|k-lo|h lie|t-pang kâi kak, chiũ-sĩ hẃ-hùa^ ũ tùi Iû-tã tī kẃ-khí in-kâi kak lâi hun-sùa^ i chiá.

## 2

