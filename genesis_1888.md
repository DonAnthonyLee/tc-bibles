<!-- 扉页 -->
# <center>KŪ-IEH</center>
<!-- 旧约 -->
# <center>TSHÀNG-SÌ-KÌ</center>
<!-- 创世记 -->
## <center>TSHUÂN-TSṲ</center>
<!-- 全书 -->

## <center>E̍K-TSÒ</center>
<!-- 译作-->
## <center>TIÊ-CHIU PE̍H-UĒ</center>
<!-- 潮州白话 -->

---

<center>TÕ SUÀᴺ-THÂU</center>
<!-- 著汕头 -->

<center>LÓI-PÀI-TN̂G HÔNG-SOH-HṲN ÌN</center>
<!-- 礼拜堂 鸿雪轩 印 -->

<center>1888</center>


<!-- 第 1 页 -->
# <center>TSHÀNG-SÌ-KÌ</center>
<!-- 创世记 -->
---

## 1

Khí-thâu kâi sî-hāu Siãng-tì tshàng-tsãu thiⁿ kũa tī.
<!-- 起头其时候，上帝创造天和地。 （注：kũa 暂作 和，或与 凡 读 hũam/hãm 之类相关？）（再注：采用 “和” 只是音韵上需尽量避免采用浊去声读为浊上声解释而不甚符合，但也并非无先例，比如 “硬”，潮腔读 ngẽⁿ，泉腔读 ngĩⁿ 。） -->
[2] Tī sĩ khang-hṳ hũn-tũn; chhim-uan kâi mīn-chiēⁿ sĩ ou-àm; Siãng-tì kâi Sîn pū tõ chèng-tsúi kâi mīn-chiēⁿ.
<!-- 地是空虚混沌，深渊其面上是乌暗；上帝其神伏著众水其面上。 -->

[3] Siãng-tì chiũ tàⁿ, Tie̍h-ũ kng; chiũ ũ kng.
<!-- 上帝就呾，着有光，就有光。 （注：tàⁿ 俗写为 呾。）-->
[4] Siãng-tì thóiⁿ-tie̍h chí-kâi-kng sĩ hó; Siãng-tì chiũ pie̍t-khui kng kũa àm.
<!-- 上帝睇着这个光是（甚？）好；上帝就捌开光和暗。 （注：thóiⁿ 俗写为 睇。） -->
[5] Siãng-tì chheng kng tsò Ji̍t--kan, àm chheng-tsò Mê--kan. Ũ mê-hng ũ mn̂g-khí, chiũ-sĩ che̍k-ji̍t.
<!-- 上帝称光作日间，暗称作冥间。有冥昏，有眠起，就是蜀日。 -->

[6] Siãng-tì tàⁿ, Tie̍h-ũ kiong-tshan tõ chèng-tsúi tsṳ-kan, lâi-pie̍t-khui chiá--kâi-tsúi kũa hiá--kâi-tsúi.
<!-- 上帝呾，着有穹苍在众水之间，来捌开这其水和许其水。（注：苍 与 tshan 读音不符。）-->
[7] Siãng-tì chiũ tsò kiong-tshan, chiũ pie̍t-khui kiong-tshan-chiēⁿ kâi tsúi kũa kiong-tshan-ẽ kâi tsúi; chiũ ũ chièⁿ-seⁿ.
<!-- 上帝就做穹苍，就捌开穹苍上其水和穹苍下其水；就有障生。（注：chièⁿ 俗写为 障。） -->
<!-- 第 2 页 -->
[8] Siãng-tì chheng kiong-tshan tsò Thiⁿ. Ũ mê-hng ũ mn̂g-khí, chiũ-sĩ tõiⁿ-jī-ji̍t.
<!-- 上帝称穹苍作天。有冥昏，有眠起，就是第二日。-->

[9] Siãng-tì tàⁿ, Thiⁿ-ẽ chèng-tsúi tie̍h tsũ-hũe tõ che̍k-kâi ūi-tshṳ̀, le̍k-tī tie̍h hién-hīn; chiũ ũ chièⁿ-seⁿ.
<!-- 上帝呾，天下众水着聚汇著蜀个位处，陆地着显现；就有障生。 （注：处 与 tshṳ̀ 读音不甚对应。）-->
[10] Siãng-tì chheng le̍k-tī tsò Thóu-tī; tsũ-hũe kâi tsúi chheng-tsò Hái; Siãng-tì thóiⁿ-tie̍h sĩ hó.
<!-- 上帝称陆地作土地；聚汇其水称作海；上帝睇着是（甚？）好。-->
[11] Siãng-tì tàⁿ, Tī tie̍h seⁿ-tsháu, tshài-so kit-chí, kúeⁿ-chí-chhiū seⁿ-kúeⁿ kak tshông-khî-lūi, hṳ́-tói pau-hu̍t, tõ-tī-chiēⁿ; chiũ ũ chièⁿ-seⁿ.
<!-- 上帝呾，地着生草，菜蔬结籽，果子树生果各从其类，许底包核，著地上；就有障生。 -->
[12] Tī chiũ huat-tsháu, kũa õi-kit-chí kâi tshài-so, kũa õi-seⁿ-kúeⁿ kâi chhiū, hṳ́-tói pau-hu̍t, kak tshông-khî-lūi; Siãng-tì thóiⁿ-tie̍h sĩ hó.
<!-- 地就发草，和会（解）结籽其菜蔬，和会生果其树，许底包核，各从其类；上帝睇着是（甚？）好。 -->
[13] Ũ mê-hng ũ mn̂g-khí, chiũ-sĩ tõiⁿ-saⁿ-ji̍t.
<!-- 有冥昏，有眠起，就是第三日。-->

[14] Siãng-tì tàⁿ, Thiⁿ-tang kâi kiong-tshan tie̍h-ũ tsùaⁿ-kâi-kng lâi-hun-pie̍t ji̍t-mê; lâi-tsò kì-hō, lâi tiāⁿ-sì-sî, lâi-kì nîⁿ-ji̍t;
<!-- 注：原文 lâi-hun-piet ji̍t-mê，其中 piet 为印刷错误，上句已更正。 -->
<!-- 上帝呾，天中其穹苍着有 tsùaⁿ（*这些*）个光来分别日冥；来作记号，来定四时，来记年日； -->
<!-- 第 3 页 -->
[15] lâi-tsò-kng tõ thiⁿ-tang kâi kiong-tshan chiè-kng tõ-tī-chiēⁿ; chiũ ũ chièⁿ-seⁿ.
<!-- 来作光著天中其穹苍照光在地上；就有障生。 -->
[16] Siãng-tì tsò chí-nõ-kâi tōa-kng; iáu-tōa kâi kng lâi-kúan-lí ji̍t--kan, iáu-sòi kâi kng lâi-kúan-lí mê--kan; iā-tsò chheⁿ-sîn.
<!-- 上帝做这两个大光；愈大其光来管理日间，愈细其光来管理冥间；亦作星辰。 -->
[17] Siãng-tì pàng-i tõ thiⁿ-tang kâi kiong-tshan lâi-chiè-kng tõ-tī-chiēⁿ,
<!-- 上帝放伊著天中其穹苍来照光在地上， -->
[18] lâi-kúan-lí ji̍t kũa mê, lâi-hun-pie̍t kng kũa àm; Siãng-tì thóiⁿ-tie̍h sĩ hó.
<!-- 来管理日和冥，来分别光和暗；上帝睇着是（甚？）好。 -->
[19] Ũ mê-hng ũ mn̂g-khí, chiũ-sĩ tõiⁿ-sì-ji̍t.
<!-- 有冥昏，有眠起，就是第四日。 -->

[20] Siãng-tì tàⁿ, Tsúi tie̍h-seⁿ ke-ke ua̍h-tõng kâi mue̍h, iā tie̍h-ũ pue-chiáu lâi-pue tõ-tī-chiēⁿ, tõ thiⁿ-tang kâi kiong-tshan--kò.
[21] Siãng-tì tshàng-tsãu tōa-hṳ̂, kũa che̍k-khài õi-pê ua̍h-tõng kâi mue̍h, chiũ-sĩ tsúi tsùaⁿ-seⁿ--kâi, kak tshông-khî-lūi, kũa che̍k-khài ũ si̍t-e̍k kâi pue-chiáu kak tshông-khî-lūi; Siãng-tì thóiⁿ-tie̍h sĩ hó.
[22] Siãng-tì chiũ hṳ́-hok khṳt i, tàⁿ, Tie̍h-seⁿ tsōi-tsōi, tshong-múaⁿ tõ hṳ́-hái-tsúi, pue-chiáu iā tie̍h-seⁿ ke-ke tõ-tī-mīn.
<!-- 第 4 页 -->
[23] Ũ mê-hng ũ mn̂g-khí, chiũ-sĩ tõiⁿ-ngõu-ji̍t.

[24] Siãng-tì tàⁿ, Tī tie̍h-seⁿ ua̍h-mue̍h kak tshông-khî-lūi, cheng-seⁿ, õi-pê kâi mue̍h, tsáu-siù kak tshông-khî-lūi; chiũ-ũ chièⁿ-seⁿ.
[25] Siãng-tì tsò tī-chiēⁿ kâi tsáu-siù kak tshông-khî-lūi, kūa cheng-seⁿ kak tshông-khî-lūi, kũa che̍k-khài ti-chiēⁿ õi-pê kâi mue̍h kak tshông-khî-lūi; Siãng-tì thóiⁿ-tie̍h sĩ hó.

[26] Siãng-tì tàⁿ, Tie̍h lâi-tsò nâng chhin-chhiẽⁿ nán, chiè nán kâi-iēⁿ; khṳt i tsú-kúan hái-hṳ̂, kũa thiⁿ-tang kâi pue-chiáu, kũa cheng-seⁿ, kũa tshûan-tī, kũa hûam tī-chiēⁿ õi-pê kâi mue̍h.
[27] Siãng-tì chiũ tshàng-tsãu nâng siãu Siãng-tì ka-kī, chiè Siãng-tì kâi-iēⁿ tshàng-tsãu i; kiam-tsãu nâm-nńg.
[28] Siãng-tì hṳ́-hok khṳt in; Siãng-tì iũ tùi in tàⁿ, Tie̍h-seⁿ tsōi-tsōi; tshong-múaⁿ tõ-tī, lâi-tî-lí i; tsú-kúan hái-hṳ̂, thiⁿ-tang kâi pue-chiáu, kũa hûam tī-chiēⁿ õi-pê kâi ua̍h-mue̍h.
<!-- 注：此书标调，阳平与阳去个别情况会混淆，例如上句中 “来治理” 的 “治”，但考虑保持文档原始性，此类标调均按原文不予修改。 -->

<!-- 第 5 页 -->
[29] Siãng-tì tàⁿ, úa sṳ̀-pun nín pìn-tī-chiēⁿ hûam kit-chí kâi tshài-so, hûam seⁿ-kúeⁿ-chí, hṳ́-tói pau-hu̍t, kâi chhiū; chiũ-sĩ pun nín chia̍h;
[30] iā chiang kak-iēⁿ chheⁿ-tsháu sṳ̀-pun hûam tī-chiēⁿ kâi siù-thiok, kũa hûam thiⁿ-tang kâi pue-chiáu, kũa hûam tī-chiēⁿ õi-pê ua̍h-tõng kâi mue̍h, khṳt-i chia̍h; chiũ ũ chièⁿ-seⁿ.
[31] Siãng-tì thóiⁿ che̍k-khài só-tsò kâi mue̍h sĩ chì-hó. Ũ mê-hng ũ mn̂g-khí, chiũ-sĩ tõiⁿ-la̍k-ji̍t.

## 2

Thiⁿ kũa tī kũa i kâi khûn-lūi chiũ tsò-chiâⁿ.
[2] Tõiⁿ-chhit-ji̍t Siãng-tì ûan-liáu só-tsò kâi kang; tõiⁿ-chhit-ji̍t chiũ pàng-hiah che̍k-khài tsò-hó kâi kang chiũ an-sek.
[3] Siãng-tì hṳ́-hok tõ tõiⁿ-chhit-ji̍t, tiāⁿ-tsò siàⁿ-ji̍t; in-ũi hṳ́-ji̍t Siãng-tì pàng-hiah che̍k-khài só-tshàng-tsãu tsò-sêng kâi kang, chiũ an-sek.

<!-- 第 6 页 -->
[4] Iâ-hô-hûa Siãng-tì tsõ thiⁿ kũa tī kâi sî-hāu, i siũ-tsãu kâi ngûan-iû chiũ-sĩ chièⁿ-seⁿ.
<!-- 注：上句中 tsõ 疑为印刷错误，估计为 tsò 。（再注：可能当时真的读 tsõ，见后续用法。） -->
[5] Tī-chiēⁿ būe-ũ kak-iēⁿ iá-tsháu, kak-iēⁿ kâi tshài-so iā būe-ũ-huat; in-ũi Iâ-hô-hûa Siãng-tì bô lo̍h-hõu tõ tī-mīn, pẽng bô-nâng keⁿ-tsoh;
[6] chiũ ũ bū tshông-tī khí, lâi zũn-che̍k múaⁿ-pìn thôu-mīn.

[7] Iâ-hô-hûa Siãng-tì chiũ nia̍p tī-kâi-thôu tsò-nâng, hoh ua̍h-khì ji̍p i-kâi phīⁿ-khang; chí-kâi-nâng chiũ lêng-ua̍h.

[8] Iâ-hô-hûa Siãng-tì chèng-hn̂g tõ Ai-thiên, tõ tang-pôiⁿ; uaⁿ-tùn só-tsò kâi nâng tõ--hṳ́-kò.
[9] Iâ-hô-hûa Siãng-tì sái kak-iēⁿ hó-thóiⁿ kũa hó-chia̍h kâi chhiū-ba̍k tshông tõ thôu-tī huat-seⁿ; kũa seⁿ-miāⁿ-chhiū tõ-hn̂g tìn-tang, kũa tsai-siẽn-ak kâi chhiū.
[10] Ũ hô tõ Ai-thiên lâu-tshut lâi-kùan chí-kâi-hn̂g; ãu, tshông tõ-hṳ́-kò pun tsò sì-tiâu.
<!-- 第 7 页 -->
[11] Tõiⁿ-it, miâⁿ Pí-sùn; chí-kâi chiũ lâu-ûi tõ Ha̍h-hui-la̍h tshûan-tī, tshṳ́-tī tshut-kim;
[12] chí-kâi tī-hng kâi kim sĩ hó; iā tshut chin-tsu múi-ge̍k.
<!-- 注：录入至此，个人感觉 “甚（sĩm）” 在此书中基本变为 “sĩ”。 -->
[13] Tõiⁿ-jī-hô miâⁿ Khî-hùn; chí-kâi chiũ-sĩ lâu-ûi tõ Kú-si̍t kâi tshûan-tī.
[14] Tõiⁿ-saⁿ-hô miâⁿ Hi-tí-kiet; chí-kâi chiũ lâu tõ A-su̍t tsôiⁿ. Tõiⁿ-sì-hô chiũ-sĩ Pek-lua̍t.

[15] Iâ-hô-hûa Siãng-tì chiũ chiang chí-kâi-nâng uaⁿ-tùn tõ Ai-thiên hn̂g, sái i chèng-tsoh thóiⁿ-siú.
[16] Iâ-hô-hûa Siãng-tì mẽng chí-kâi-nâng, tàⁿ, Hûam hn̂g--tang kâi chhiū só-tshut--kâi lṳ́ àiⁿ-chia̍h chiũ-chia̍h;
[17] nā-sĩ tsai-siẽn-ak kâi chhiū, chí-kâi lṳ́ chiũ m̄-hó-chia̍h; in-ũi lṳ́ chia̍h chí-kâi, hṳ́-ji̍t lṳ́ pit sí-bûang.
[18] Iâ-hô-hûa Siãng-tì chiũ tàⁿ, M̄-hó chí-kâi-nâng tuaⁿ-sin; úa àiⁿ kāng i tsò kâi tùi-thīn kāng i siang-pang.
<!-- 第 8 页 -->
[19] Iâ-hô-hûa Siãng-tì nia̍p-thôu tsò kak-iēⁿ siù-thiok, hûam thiⁿ-tang kâi pue-chiáu; tùa i kàu chí-kâi-nâng--kò thóiⁿ i àiⁿ kiè i sĩ-mih-miâⁿ; chí-kâi-nâng só-kiè kak-iēⁿ kâi ua̍h-mue̍h, chí-kâi chiũ tsò i-kâi-miâⁿ.
[20] Chí-kâi-nâng chiũ chiang lóng-tsóng cheng-seⁿ, kũa thiⁿ-tang kâi pue-chiáu, kũa chèng iá-siù kak-kak kāng i tsò-miâⁿ; nā-sĩ tshūe bô kāng chí-kâi-nâng tùi-thīn siang-pang.

[21] Iâ-hô-hûa Siãng-tì chiũ sái chí-kâi-nâng hun-tsùi chiũ u̍t--khṳ̀; chiũ tshú i phiaⁿ-lî-kut che̍k-ki, hṳ́-kâi-ūi ne̍k chiũ ha̍p-bûa;
[22] Iâ-hô-hûa Siãng-tì chiang só-tshú chí-kâi-nâng kâi phiaⁿ-lî-kut, tsò-sêng nńg-nâng, tùa-i kàu chí-kâi-nâng--kò.
[23] Chí-kâi-nâng chiũ tàⁿ, Chí-pái sĩ úa kut--tang kâi kut, ne̍k--tang kâi ne̍k; chí-kâi pit-tiāⁿ kiè-tsò Nńg-nâng, in-ũi tshông Nâm-nâng tshú--tshut-lâi.
[24] Kù-tshṳ́ nâng hó lī-khui i-kâi-pẽ kũa i-kâi-bó, ka-tshat i kâi-chhi; nõ-nâng chiũ sêng che̍k-thói.
<!-- 注：上句中 ka-tshat 疑为 kau-tshap 。 -->
<!-- 第 9 页 -->
[25] Chí-kâi-nâng kũa i-kâi-chhi nõ-nâng chhiah-sin, iā m̄-tsai siáu-lí.

## 3

Iâ-hô-hûa Siãng-tì só-tsò tī-chiēⁿ kâi ua̍h-mue̍h, chiũ-sĩ tsûa siãng-kan-tsà.
<!-- 耶和华上帝所做地上其活物，就是蛇上奸诈。 -->
Tsûa chiũ tùi hũ-jîn tàⁿ, Õ! Siãng-tì khá-ũ-tàⁿ, Hn̂g--tang kâi peh-chhiū, nín m̄-hó-chia̍h, mé?
<!-- 蛇就对妇人呾，嗬！上帝岂有呾，园中其百树，恁毋好食，么？（注：nín 俗写为 恁；m̄ 暂作 毋，现多为阳上读法。）-->
[2] Hũ-jîn chiũ tùi tsûa tàⁿ, Hn̂g--tang peh-chhiū kâi kúeⁿ-chí ún tou hó-chia̍h;
<!-- 妇人就对蛇呾，园中百树其果子阮都好食；（注：ún 俗写为 阮。） -->
[3] to̍k-to̍k tõ-hn̂g tìn-tang hṳ́-tsâng-chhiū kâi kúeⁿ-chí, Siãng-tì ũ tàⁿ, Nín m̄-hó-chia̍h chí-kâi, kũa m̄-hó-thãng chí-kâi, chiũ mién tì-sí.
<!-- 独独著园正中许丛树其果子，上帝有呾，恁毋好食这个，和毋好动这个，就免致死。 -->
[4] Tsûa tùi hũ-jin tàⁿ, Sí, sĩ bõi--sí;
<!-- 蛇对妇人呾，死，是无会死； -->
[5] in-ũi Siãng-tì tsai nín chia̍h tsṳ ji̍t, íⁿ-ãu nín-kâi-ma̍k chiũ khui, nín chiũ chhin-chhiẽⁿ Siãng-tì, õi-tsai siẽn-ak.
<!-- 因为上帝知恁食之日，以后恁其目就开，恁就亲像上帝，会知善恶。 -->
[6] Hũ-jîn thóiⁿ-tie̍h hṳ́-tsâng-chhiū hó-chia̍h, kũa zua̍t-ma̍k, khó-àiⁿ lâi-iah tì-hũi; i chiũ tshú i-kâi kúeⁿ-chí lâi-chia̍h; iā thùa pun i-kâi-hu, hu iā chia̍h.
<!-- 妇人睇着许丛树好食，和悦目，可爱来益智慧；伊就取伊其果子来食；亦带分伊其夫，夫亦食。 -->
<!-- 第 10 页 -->
[7] In nõ-nâng kâi ma̍k chiũ khui, tsṳ̃-tsai chhiah-sin; chiũ pìn bô-hue-kúeⁿ-chhiū kâi hie̍h lâi-tsò-kûn.
<!-- 𪜶两侬其目就开，就知赤身；就 pìn 无花果树其箬来作裙。（注：in 俗写为 𪜶。） -->

[8] Hṳ́-ji̍t thàu-liâng-huang kâi sî-hāu, in chiũ thiaⁿ Siãng-tì Iâ-hô-hûa tõ-hn̂g--tang pōu-kiâⁿ kâi siaⁿ; hu-hũ chiũ tiàm tõ-hn̂g kâi chhiū-ba̍k--tang, lâi-siám-pī Siãng-tì Iâ-hô-hûa.
<!-- 许日透凉风其时候，𪜶就听上帝耶和华著园中步行其声；夫妇就垫著园其树木中，来闪避上帝耶和华。 -->
[9] Siãng-tì Iâ-hô-hûa kiè A-tang, chiũ mn̄g i, tàⁿ, Lṳ́ tõ-tî-kò?
<!-- 上帝耶和华叫亚当，就问伊，呾，汝著底地？ -->
[10] I chiũ tàⁿ, Uá tõ-hn̂g--kò thiaⁿ-kìⁿ lṳ́-kâi-siaⁿ, in-ũi úa chhiah-sin chiũ kiaⁿ-kũ; kù-tshṳ́ chiũ tiàm-bûa.
<!-- 伊就呾，我著园地听见汝其声，因为我赤身就惊惧；故此就垫摩。 -->
[11] I chiũ tàⁿ, Tî-tiâng kāng-lṳ́ tàⁿ lṳ́ chhiah-sin, né? Uá mẽng lṳ́ m̄-hó-chia̍h kâi chhiū-kúeⁿ, lṳ́ ũ chia̍h, mé?
<!-- 伊就呾，底底侬共汝呾汝赤身，呢？我命汝毋好食其树果，汝有食，么？ -->
[12] A-tang chiũ tàⁿ, Chí-kâi hũ-jîn, lṳ́ phùe-pun úa, i pun úa chhiū-kúeⁿ; úa chiũ chia̍h.
<!-- 亚当就呾，这个妇人，汝配分我，伊分我树果；我就食。 -->
[13] Siãng-tì Iâ-hô-hûa chiũ mn̄g hũ-jîn, tàⁿ, Lṳ́ só-tsò--kâi, sĩ sĩ-mih-sṳ̄, né? Hũ-jîn chiũ tàⁿ, Tsûa phièn úa, úa chiũ chia̍h.
<!-- 上帝耶和华就问妇人，呾，汝所做其，是甚乜事，呢？妇人就呾，蛇骗我，我就食。（注：mih 俗写为 乜 。）-->

<!-- 第 11 页 -->
[14] Siãng-tì Iâ-hô-hûa chiũ tùi tsûa tàⁿ, In-ũi lṳ́ tsò chí-kâi-sṳ̄, lṳ́ pí lóng-tsóng cheng-seⁿ, chèng iá-siù, pit-tiāⁿ zú-kèng siũ-chiù.
[15] Lṳ́ kiâⁿ pit-tie̍h ēng-tóu so, chia̍h-thôu-êng chĩn lṳ́ che̍k-seⁿ; úa sái lṳ́ kũa hũ-jîn siang ùan-hṳ̃n, íⁿ-ki̍p i kâi chéng-tsa̍k kũa lṳ́-kâi chéng-tsa̍k, i chiang-àiⁿ tng-hāi lṳ́-kâi-thâu, lṳ́ chiang-àiⁿ tng-hāi i-kâi kha-teⁿ.
<!-- 注：tng-hāi 此词不曾听过，当害？ -->

[16] Tùi hũ-jîn tàⁿ, Uá àiⁿ sái lṳ́ siũ-tho kia-pũe kan-lân; seⁿ-kiáⁿ lâu-khóu; lṳ́ chiũ kù-hiàng lṳ́-kâi-hu, i chiũ tsò lṳ́-kâi-tsú.
<!-- 对妇人呾，我爱使汝受胎加倍艰难；生囝劳苦；汝就顾向汝其夫，伊就做汝其主。 -->

[17] Chiũ tùi A-tang tàⁿ, In-ũi lṳ́ thiaⁿ lṳ́-hũ kâi ūe, chia̍h hṳ́-kâi-chhiū-kúeⁿ, úa só-mẽng lṳ́, tàⁿ, Lṳ́ m̄-hó chia̍h chí-kâi; kù-tshṳ́ thóu-tī ũi-tie̍h-lṳ́ siũ-chiù; lṳ́ che̍k-seⁿ tie̍h-lâu-khóu chiàⁿ-chia̍h thóu-súaⁿ;
[18] thóu àiⁿ kāng-lṳ́ huat chhì-nâⁿ ak-tsháu; nā-sĩ lṳ́ chiang-àiⁿ chia̍h thôu-tī kâi tshài-so;
<!-- 第 12 页 -->
[19] pit-tie̍h mīn-chiēⁿ lâu-kūaⁿ chiàⁿ-ũ tit-chia̍h, thãi-kàu lṳ́ kui-thôu; in-ũi lṳ́ sĩ tshông-thôu tshú--tshut-lâi; ûan-in lṳ́ sĩ-thôu, iā pit-tie̍h kui tõ-thôu.
[20] A-tang kiè i-kâi-hũ miâⁿ tsò Hā-ua; in-ũi sĩ che̍k-khài seⁿ-lêng kâi bó.
[21] Siãng-tì Iâ-hô-hûa iā kāng A-tang kũa i-kâi-hũ tsò phûe-saⁿ, pun in chhēng.

[22] Siãng-tì Iâ-hô-hûa chiũ tàⁿ, Taⁿ, chí-kâi-nâng íⁿ-keng tit-tie̍h kāng nán tâng-téng, õi-tsai siẽn-ak; taⁿ, khióng-ùi i tshun-tshut i-kâi-chhiú, tshú seⁿ-miāⁿ-chhiū kâi kúeⁿ lâi-chia̍h, chiũ tit-ióng-seⁿ;
[23] só-íⁿ Siãng-tì Iâ-hô-hûa sái chí-kâi-nâng tshut Ai-thiên-hn̂g, khṳ̀ chèng-tsoh só-tsãu--i kâi ngûan-thôu.
[24] Chiũ to̍k-tshut chí-kâi-nâng; tõ Ai-thiên-hn̂g tang-pôiⁿ li̍p Ki-lũ-peng, kũa húe-kiàm hui-hui-tńg, lâi-siú seⁿ-miāⁿ-chhiū kâi lōu.
<!-- 就逐出这个侬；著埃填（伊甸）园东爿立基路栟，和火剑回回转，来守生命树其路。 -->

<!-- 第 13 页 -->
## 4

A-tang kāng i-kâi-hũ Hā-ua tâng-pâng; i chiũ siũ-tho, seⁿ Kai-ṳ́n, chiũ tàⁿ, Iâ-hô-hûa pó-iũ úa, úa chiũ tit nâm-jî.

[2] Iũ-seⁿ i-kâi a-tĩ A-pek. A-pek sĩ chhī-iêⁿ, Kai-ṳ́n sĩ tsho-tshân.
[3] Ji̍t-kú--liáu, Kai-ṳ́n khie̍h thóu-súaⁿ lâi-chì Iâ-hô-hûa.
[4] A-pek iā khie̍h i-kâi-iêⁿ thâu-tho pûi-lùn--kâi.
[5] Iâ-hô-hûa kùan-kù A-pek kũa i-kâi chì-mue̍h; nā-sĩ Kai-ṳ́n kũa i-kâi chì-mue̍h, I chiũ bô kùan-kù. Kai-ṳ́n chiũ tãi-náu pìⁿ-mīn.
[6] Iâ-hô-hûa chiũ mn̄g Kai-ṳ́n, tàⁿ, Lṳ́ náu tsò-nî? pìⁿ-mīn tsò-nî?
[7] Zû-jia̍k kiâⁿ-siẽn, khá-m̄ hí-na̍p, né? zû-jia̍k kiâⁿ-m̄-siẽn, tsũe-ngia̍k ki̍p-mn̂g; i chiũ kù-hiàng tõ-lṳ́, lṳ́ chiũ tsò i-kâi-tsú.
[8] Kái-ṳ́n chiũ kāng i-kâi a-tĩ A-pek tàⁿ.

Nõ-nâng tõ-gūa-kháu, Kai-ṳ́n chiũ khí-chhiú kong-suah i-kâi a-tĩ A-pek.
[9] Iâ-hô-hûa chiũ mn̄g Kai-ṳ́n, tàⁿ, Lṳ́-kâi a-tĩ A-pek tõ-tî-kò? I chiũ tàⁿ, Uá m̄-tsai; úa khá-sĩ kuan-hûang úa a-tĩ, mé?
<!-- 第 14 页 -->
[10] I chiũ tàⁿ, Lṳ́ ũ tsò-nî-tsò? lṳ́ a-tĩ kâi hueh ũ siaⁿ tshông tõ tī-tang khiû úa.
[11] Tī ũ khui-kháu tõ lṳ́ chhiú--thâu siũ lṳ́-tĩ kâi hueh, kù-tshṳ́ lṳ́ pĩ-chiù tõ tī-min;
[12] kàu-ãu lṳ́ sui-jiên keⁿ-tsoh, tī m̄ kāng lṳ́ tshut-la̍t; lṳ́ tõ-tī-chiēⁿ chiang-àiⁿ liû-lî sit-só.
[13] Kai-ṳ́n chiũ tùi Iâ-hô-hûa tàⁿ, Uá siũ-hêng kùe-tãng m̄-hó-nãi.
[14] Lṳ́ kim-ji̍t tshông tī kâi mīn-chiēⁿ to̍k úa tshut; úa tie̍h lī lṳ́-mīn-tsôiⁿ ṳ́n-pī; úa tõ tī-chiēⁿ liû-lî sit-só; tì-kàu kìⁿ-nâng ngõ--tie̍h úa, chiũ àiⁿ-suah úa.
[15] Iâ-hô-hûa chiũ tùi i tàⁿ, Kù-tshṳ́ bô-lũn sĩ-mih-nâng suah Kai-ṳ́n, siũ-hêng pit-tiāⁿ chhit-pũe. Só-íⁿ Iâ-hô-hûa kāng Kai-ṳ́n tsò-hō, mién pun ngõ-tie̍h kâi nâng thâi--i.
[16] Kái-ṳ́n chiũ lī-khui Iâ-hô-hûa mīn-tsôiⁿ, khṳ̀ Ai-thiên tang-pôiⁿ, Nõ tit kâi tī-hng, khiã-khí.

<!-- 第 15 页 -->
[17] Kai-ṳ́n kāng i-kâi-chhi tâng-pâng; i chiũ siũ-tho, seⁿ Íⁿ-na̍p; i iũ kiẽn-siâⁿ, chiè i-kiáⁿ kâi miâⁿ chheng siâⁿ-miâⁿ tsò Íⁿ-na̍p.
[18] Íⁿ-na̍p chiũ tit-tsṳ́ Íⁿ-la̍p; Íⁿ-la̍p seⁿ Mí-hũ-iá-lĩ; Mí-hũ-iá-lĩ seⁿ Má-thú-sat-lĩ; Mã-thú-sat-lĩ seⁿ La̍h-me̍k.

[19] La̍h-me̍k tshūa nõ-kâi-bóu; che̍k-kâi miâⁿ kiè-tsò A-tã, che̍k-kâi miâⁿ kiè-tsò Sí-la̍h.
[20] A-tã seⁿ Iá-pat; chí-kâi tsò kṳ-pòu-phâng chhī-cheng-seⁿ chèng-nâng kâi tsóu.
[21] I-kâi a-tĩ kâi miâⁿ sĩ Iû-pat; chí-kâi tsò tûaⁿ-khîm tshue-siau chèng-nâng kâi tsóu.
[22] Iũ Sí-la̍h, i chiũ seⁿ Thú-pat Kai-ṳ́n, õi phah tâng-thih kak-iēⁿ kâi khì-kũ; Thú-pat Kai-ṳ́n chí-mūe sĩ Ná-má.
[23] La̍h-me̍k chiũ tùi i nõ-kâi-bóu tàⁿ:
> A-tã, Sí-la̍h, tie̍h-bûn úa-siaⁿ;
> 
> La̍h-me̍k kâi hũ tie̍h-thiaⁿ úa-ūe;
> 
> Uá thâi-nâng siêⁿ-hôiⁿ úa-sieⁿ;
> 
> Uá suah-thông pò-èng úa-thiàⁿ;
> 
> Uân-khî Kai-ṳ́n kia chhit-pũe hêng;
> 
> Ũi-tie̍h La̍h-me̍k chhit-tsa̍p-chhit têng.

<!-- 第 16 页 -->
[25] A-tang iũ-tsài kāng i-kâi-chhi tâng-pâng; i chiũ seⁿ-kiáⁿ, mẽng i-kâi-miâⁿ tsò Siet; tàⁿ, In-ũi Siãng-tì tsài-siet chéng-tsa̍k sṳ̀-úa; lâi-thòi Kai-ṳ́n só-suah kâi A-pek.
[26] Siet, i iā seⁿ-kiáⁿ, mẽng i-kâi-miâⁿ tsò Íⁿ-nõ-sṳ̃; tõ hṳ́-kâi sî-hāu nâng chiàⁿ tsho-thâu chheng Iâ-hô-hûa kâi miâⁿ.

## 5

Chí-ẽ sĩ A-tang ãu-ĩ kâi tso̍k-phóu. Siãng-tì tshàng-tsãu A-tang kâi ji̍t, chiũ chhin-chhiẽⁿ Siãng-tì kâi iēⁿ tshàng-tsãu i;
[2] tsãu-nâm kiam-nńg; tng in siũ-tsãu kâi ji̍t, Siãng-tì hṳ́-hok, mẽng in-kâi-miâⁿ tsò A-tang.

[3] A-tang chia̍h kàu che̍k-peh saⁿ-tsa̍p-hùe chiũ seⁿ kâi-kiáⁿ siãu ka-kī, chhin-chhiẽⁿ i-kâi-iēⁿ; mẽng i-kâi-miâⁿ tsò Siet;
<!-- 第 17 页 -->
[4] A-tang seⁿ Siet tsṳ-ãu, nîⁿ-kí ke poih-peh-hùe; iũ seⁿ lâm-nńg-kiáⁿ.
[5] A-tang che̍k-èng chia̍h-kàu káu-peh saⁿ-tsa̍p-hùe; chiũ sí.

[6] Siet chia̍h-kàu che̍k-peh tuaⁿ ngõu-hùe, chiũ seⁿ Íⁿ-nõ-sṳ̃;
[7] Siet seⁿ Íⁿ-nõ-sṳ̃ tsṳ-ãu, nîⁿ-kí ke poih-peh tuaⁿ chhit-hùe, iũ seⁿ lâm-nńg-kiáⁿ;
[8] Siet che̍k-èng chia̍h-kàu káu-peh it-tsa̍p-jī hùe; chiũ sí.

[9] Íⁿ-nõ-sṳ̃ chia̍h-kàu káu-tsa̍p-hùe, chiũ seⁿ Kai-nâm;
[10] Íⁿ-nõ-sṳ̃ seⁿ Kai-nâm tsṳ-ãu, nîⁿ-kí ke poih-peh it-tsa̍p-ngõu hùe, iũ seⁿ lâm-nńg-kiáⁿ;
[11] Íⁿ-nõ-sṳ̃ che̍k-èng chia̍h-kàu káu-peh tuaⁿ ngõu-hùe; chiũ sí.

[12] Kai-nâm chia̍h-kàu chhit-tsa̍p-hùe, chiũ seⁿ Má-le̍k-lie̍t;
[13] Kai-nâm seⁿ Má-le̍k-lie̍t tsṳ-ãu, nîⁿ-kí ke poih-peh sì-tsa̍p-hùe, iũ seⁿ lâm-nńg-kiáⁿ;
[14] Kai-nâm che̍k-èng chia̍h-kàu káu-peh tuaⁿ tsa̍p-hùe; chiũ sí.

<!-- 第 18 页 -->
[15] Má-le̍k-lie̍t chia̍h-kàu la̍k-tsa̍p-ngõu hùe, chiũ seⁿ Iá-lie̍t;
[16] Má-le̍k-lie̍t seⁿ Iá-lie̍t tsṳ-ãu, nîⁿ-kí ke poih-peh saⁿ-tsa̍p-hùe, iũ seⁿ lâm-nńg-kiáⁿ;
[17] Má-le̍k-lie̍t che̍k-èng chia̍h-kàu poih-peh káu-tsa̍p-ngõu hùe; chiũ sí.

[18] Iá-lie̍t chia̍h-kàu che̍k-peh la̍k-tsa̍p-jī hùe, chiũ seⁿ Íⁿ-na̍p;
[19] Iá-lie̍t seⁿ Íⁿ-na̍p tsṳ-ãu, nîⁿ-kí ke poih-peh-hùe, iũ seⁿ lâm-nńg-kiáⁿ;
[20] Iá-lie̍t che̍k-èng chia̍h-kàu káu-peh la̍k-tsa̍p-jī hùe; chiũ sí.

[21] Íⁿ-na̍p chia̍h-kàu la̍k-tsa̍p-ngõu hùe, chiũ seⁿ Má-thú-sat-la̍h;
[22] Íⁿ-na̍p seⁿ Má-thú-sat-la̍h tsṳ-ãu, kāng Siãng-tì tâng-kiâⁿ, keng saⁿ-peh-nîⁿ kú, iũ seⁿ lâm-nńg-kiáⁿ;
[23] Íⁿ-na̍p che̍k-èng chia̍h-kàu saⁿ-peh la̍k-tsa̍p-ngõu hùe;
[24] Íⁿ-na̍p kāng Siãng-tì tâng-kiâⁿ; liáu bô-tõ; in-ũi Siãng-tì chiap-ín--i.

<!-- 第 19 页 -->
[25] Má-thú-sat-la̍h chia̍h-kàu che̍k-peh poih-tsa̍p-chhit hùe, chiũ seⁿ La̍h-me̍k;
[26] Má-thú-sat-la̍h seⁿ La̍h-me̍k tsṳ-ãu, nîⁿ-kí ke chhit-peh poih-tsa̍p-jī hùe, iũ seⁿ lâm-nńg-kiáⁿ;
[27] Má-thú-sat-la̍h che̍k-èng chia̍h-kàu káu-peh la̍k-tsa̍p-káu hùe; chiũ sí.

[28] La̍h-me̍k chia̍h-kàu che̍k-peh poih-tsa̍p-jī hùe, chiũ seⁿ kâi-kiáⁿ;
[29] mẽng i-kâi-miâⁿ Nô-a, tàⁿ, In-ũi Iâ-hô-hûa chiù thôu-tī, chí-kâi-kiáⁿ chiang-àiⁿ uaⁿ-ùe nán, mín-ēng nán-kâi-chhiú lâu-khóu tsò-kang.
[30] La̍h-me̍k seⁿ Nô-a tsṳ-ãu, nîⁿ-kí ke ngõu-peh káu-tsa̍p-ngõu hùe, iũ seⁿ lâm-nńg-kiáⁿ;
[31] La̍h-me̍k che̍k-èng chia̍h-kàu chhit-peh chhit-tsa̍p-chhit hùe; chiũ sí.
[32] Nô-a ngõu-peh-hùe; Nô-a chiũ seⁿ Siám, Hâm, Iá-hut.

## 6

Kàu-ãu, nâng tsho-khí heng-sẽng tõ tī-mīn, seⁿ ũ nńg-tsṳ́,
<!-- 第 20 页 -->
[2] Siãng-tì kâi kiáⁿ--pùe chiũ thóiⁿ-tie̍h sì-jîn kâi nńg-tsṳ́ iông-mãu múi-lĩ; chiũ sûi in só-súan tshūa in lâi tsò-chhi.

[3] Iâ-hô-hûa chiũ tàⁿ, Uá-kâi Sîn bô kú-kú tsú-tsái tõ nâng-kâi-sim, in-ũi i iā-sĩ ne̍k-thói--kâi;
<!-- 耶和华就呾，我其神无久久主宰著侬其心，因为伊亦是肉体其。 -->
nā-sĩ i-kâi nîⁿ-siàu hûan khó-tshûn kàu che̍k-peh jī-tsa̍p-nîⁿ.

[4] Hṳ́-kâi sî-hāu ũ kûiⁿ-tōa kâi-lâm-tsṳ́ tõ tī-chiēⁿ, liáu-ãu Siãng-tì kâi kiáⁿ--pùe ji̍p--khṳ̀ kāng sì-jîn kâi nńg-tsṳ́ tâng-pâng, in chiũ kāng in seⁿ-kiáⁿ; chí-kâi sĩ kóu-tsá tshut-miâⁿ kâi hó-hàn.

[5] Iâ-hô-hûa tshat-thóiⁿ sì-jîn tõ tī-chiēⁿ tsò-ak kùan-iông, i-kâi sim-sṳ só huat-tshut múe-ji̍t to̍k-to̍k sĩ ak.
<!-- 耶和华察睇世人著地上作恶贯盈，伊其心思所发出每日独独是恶。 -->
[6] Iâ-hô-hûa chiũ siẽⁿ-hùe I tshàng-tsãu sì-jîn tõ tī-chiēⁿ, sim chiũ iu-būn.
<!-- 耶和华就想悔伊创造世人著地上，心就忧闷。 -->
[7] Iâ-hô-hûa chiũ tàⁿ, úa àiⁿ chiang úa só-tsãu kâi nâng lâi-mi̍t-tiāu tõ tī-chiēⁿ; put-lũn nâng, kũa cheng-seⁿ, kũa õi-pê kâi mue̍h, íⁿ-ki̍p thiⁿ-tang kâi pue-chiáu;
in-ũi úa tshàng-tsãu i, húan-tńg siẽⁿ-hùe--liáu.
<!-- 因为我创造伊，反转想悔了。 -->
<!-- 第 21 页 -->
[8] Nā-sĩ Nô-a tõ Ia-hô-hûa mīn-tsõiⁿ tit-ṳn.
<!-- 注：上句似未写完，前述亦有若干句有此情况，也许需要比照原文。 -->

[9] Chí-ẽ chiũ-sĩ Nô-a kâi sì-hĩ. Nô-a sĩ ngĩ-jîn, tshú-sì sĩ ûan-tshûan;
[10] Nô-a kāng Siãng-tì tâng-kiâⁿ. Nô-a seⁿ saⁿ-kâi-kiáⁿ, Siám, Hâm, Iá-hut.
[11] Tng-sî tõ Siãng-tì mīn-tsôiⁿ sì-kài thue-hùi, pìn-sì pãu-ngia̍k.
<!-- 当时著上帝面前世界颓废，遍世暴虐。 -->
[12] Siãng-tì tshat-thóiⁿ sì-kài, kì-sĩ thue-hùi; in-ũi sì-chiēⁿ chèng-nâng só-kiâⁿ sĩ siâ-phiah.

[13] Siãng-tì chiũ kāng Nô-a tàⁿ, Sì-jîn mi̍t-bûang úa kòi-sǹg tiāⁿ-tie̍h--liáu; in-ũi in pãu-ngia̍k múaⁿ-tī; úa chiũ àiⁿ kiam-kũa tī mi̍t-tiāu in.
[14] Lṳ́ hó chiang pek-chhiū-tshâ tsõ-tsûn; tsûn-sin tsò pâng-koiⁿ, lãi-gūa kôu le̍h-chheⁿ.
[15] Lṳ́ tie̍h àn-chièⁿ-seⁿ tsõ; tsûn tn̂g--sì saⁿ-tsa̍p-tñg, khuah ngõu-tñg, kûiⁿ saⁿ-tñg.
<!-- 汝着按障生做，船长势三十丈，阔五丈，悬三丈。 -->
<!-- 注：至此，可确定 “做” 当时文读音有读 tsõ；若结合现今众多白读音阴去（或按韵书为阴去读法）而文读音读为阳上的情况来看，此音属正常现象。 -->
[16] Tsûn tie̍h tsò-theng, ti̍t-khí che̍k-chhieh;
<!-- 第 22 页 -->
tsûn kâi mn̂g tie̍h tsò-pàng i che̍k-pôiⁿ; tie̍h tsõ-tsò siãng tong hiã, saⁿ-tsâng.
[17] Uá sái tōa-tsúi tõ-tī, lâi mi̍t-tiāu thiⁿ-ẽ lóng-tsóng ũ-hueh-ne̍k khùi-sip kâi mue̍h;
<!-- 注：khùi-sip 疑似 气息。（《菲尔德词典》记载 “消息” 白读为 sie-sit 。） -->
tī-chiēⁿ kâi mue̍h pit lóng-tsóng sí.
[18] Nā-sĩ úa kāng-lṳ́ li̍p úa-kâi-ieh; lṳ́ chiũ lâi-ji̍p-tsûn, lṳ́, kah lṳ́-kâi-kiáⁿ, kũa lṳ́-kai-chhi, kũa lṳ́-kiáⁿ kâi chhi, kāng-lṳ́ tsò-che̍k-ē.
[19] Lṳ́ iā tie̍h chiang kak-iēⁿ ũ hueh-ne̍k kâi ua̍h-mue̍h che̍k-tùi che̍k-tùi, tshūa-i ji̍p-tsûn, pêⁿ-tâng kāng-lṳ́ pó-tshûn seⁿ-miāⁿ; pit-tie̍h kang kũa bó kàu-tùi.
[20] Pue-chiáu tshông-khî-lūi, cheng-seⁿ tshông-khî-lūi, tī-chiēⁿ õi-pê kâi mue̍h tshông-khî-lūi, kak-kak chiâⁿ-tùi lâi-chiũ-kṳ̃n lṳ́, khṳt-lṳ́ pó-tshûn--i.
[21] Lṳ́ iā tie̍h chiang kak-iēⁿ só-chia̍h kâi mue̍h, lâi-chek-thiok tõ--lṳ́-kò; pun lṳ́ kũa ua̍h-mue̍h tsò-chia̍h.
[22] Nô-a chiũ chièⁿ-seⁿ-kiâⁿ; lóng-tsóng chiè Siãng-tì só-mẽng i, chiũ khṳ̀-tsò.

## 7

<!-- 第 23 页 -->
Iâ-hô-hûa chiũ tùi Nô-a tàⁿ, Lṳ́ kũa tshûan-ke lâi ji̍p-tsûn; in-ũi úa kàm-thóiⁿ lṳ́ tõ chí che̍k-sì-tō kâi nâng--tang, tõ úa mīn-tsôiⁿ sĩ ngĩ-jîn.
[2] Chheng-kiet kâi cheng-seⁿ kak-kak tie̍h-tshú kang kũa bó chhit-tùi; m̄-chheng-kiet--kâi tie̍h-tshú kang kũa bó nõ-tùi;
[3] thiⁿ-tang kâi pue-chiáu iā tie̍h-tshú kang kũa bó chhit-tùi; lâi-tshûn chéng-tsa̍k pìn-tī-chiēⁿ.
[4] In-ũi ke chhit-ji̍t, úa chiũ kàng-hõu tõ-tī-chiēⁿ, sì-tsa̍p-ji̍t sì-tsa̍p-mê; úa só-tsãu lóng-tsóng ua̍h-mue̍h, úa chiang-àiⁿ mi̍t-tiāu tõ tī-min.
[5] Nô-a chiũ chiè Iâ-hô-hûa só-mẽng, lóng-tsóng kiâⁿ.

[6] Tng tōa-tsúi tõ-tī kâi-sî-hāu, Nô-a chiũ la̍k-pek-hùe.
<!-- 注：上句中 la̍k-pek-hùe 对照其他说法，应为 la̍k-peh-hùe，即 “百” 非文读。 -->
[7] Nô-a chiũ ji̍p--khṳ̀, kũa i-kâi-kiáⁿ, kũa i-kâi-chhi, kũa i-kiáⁿ kâi chhi, tâng-ji̍p-tsûn, lâi-pī tōa-tsúi.
[8] Chheng-kiet kâi cheng-seⁿ, kũa m̄-chheng-kiet kâi cheng-seⁿ, pue-chiáu, kũa tõ tī-chiēⁿ õi-pê kak-iēⁿ kâi mue̍h,
<!-- 第 24 页 -->
[9] kang kũa bó, che̍k-tùi che̍k-tùi, tùe Nô-a ji̍p-tsûn, chiè Siãng-tì só-mẽng Nô-a kâi ūe.
[10] Kùe-chhit-ji̍t ãu, chiũ ũ tōa-tsúi tõ tī-mīn.
<!-- 注：录入至此，及对照菲尔德词典例句，个人感觉全书行文偏书面化，不知是否与同期官话译本有关？ -->

[11] Nô-a chiàⁿ la̍k-peh-hùe, jī-gue̍h, tsa̍p-chhit-ji̍t, hṳ́-che̍k-ji̍t chhim-uan kũang-tshut tsúi-tsûaⁿ, thiⁿ khui-khiah.
[12] Hõu lo̍h tī-mīn sì-tsa̍p-ji̍t sì-tsa̍p-mê.
[13] Tâng-che̍k-ji̍t Nô-a, kũa Siám, Hâm, Iá-hut, chiũ-sĩ Nô-a kâi kiáⁿ, kũa Nô-a kâi chhi, kũa i saⁿ-kâi-kiáⁿ kâi chhi, kāng-in tsò-pû ji̍p-tsûn;
[14] in, kũa siù-thiok, kak-tshông khî-lūi, kak-iēⁿ cheng-seⁿ tshông-khî-lūi, kũa hûam tī-chiēⁿ õi-pê kâi ua̍h-mue̍h, kak tshông-khî-lūi, kak-iēⁿ pue-chiáu, kak tshông-khî-lūi, kũa kak-iēⁿ chiáu-chiah.
[15] I chiũ tùe Nô-a ji̍p-tsûn, ũ hueh-ne̍k khùi-sip kâi ua̍h-mue̍h che̍k-tùi che̍k-tùi.
[16] Ji̍p--khṳ̀ kak-iēⁿ ũ hueh-ne̍k khùi-sip kâi ua̍h-mue̍h, chiũ-sĩ kang kũa bó, chiè Siãng-tì só-mẽng Nô-a; Iâ-hô-hûa chiũ kāng-i kueⁿ-bûa.

<!-- 第 25 页 -->
[17] Tōa-tsúi tõ tī-chiēⁿ sì-tsa̍p-ji̍t kú; tsúi chiãm-chiãm tōa, kek-khí chí-kâi-tsûn, tsûn chiũ phû-kûiⁿ tī-mīn.
[18] Tsúi-sì tōa, zú-kèng kia-tĩⁿ tõ tī-chiēⁿ; tsûn chiũ kiâⁿ tõ tsúi-mīn.
[19] Tsúi-sì tõ tī-mīn zú-kèng kia-sĩm; thiⁿ-ẽ kâi kûiⁿ-suaⁿ lóng-tsóng khṳt i im-mi.
[20] Tsúi kûiⁿ--khí-lâi tsa̍p-ngõu-chhieh; suaⁿ khṳt i im-mi.

[21] Hûam ũ hueh-ne̍k, tī-chiēⁿ ua̍h-tõng kâi mue̍h, lóng-tsóng sí, chiũ-sĩ pue-chiáu, cheng-seⁿ, siù-thiok, hûam tī-chiēⁿ õi-pê kâi thâng, kũa lóng-tsóng nâng;
[22] hûam seⁿ tõ le̍k-tī, phīⁿ-khang ũ khùi-sip kâi mue̍h, lóng-tsóng sí.
[23] Chiũ mi̍t-tiāu tī-chiēⁿ che̍k-chhiet ua̍h-mue̍h, bô-lũn sĩ nâng, kũa cheng-seⁿ, õi-pê kâi mue̍h, íⁿ-ki̍p thiⁿ-tang kâi pue-chiáu; lóng-tsóng mi̍t-tso̍h tõ tī-chiēⁿ; tshûn tuaⁿ-tuaⁿ sĩ Nô-a, kũa só-ũ kāng-i tsò-pû tõ-tsûn.
<!-- 第 26 页 -->
[24] Tsúi im-tī che̍k-peh ngõu-tsa̍p-ji̍t.

## 8

Siãng-tì kù-liãm Nô-a, kũa che̍k-khài ua̍h-mue̍h, kũa kāng-i tsò-pû tõ tsûn lóng-tsóng cheng-seⁿ; Siãng-tì chiũ thàu-huang tshue-tī, tsúi chiũ thò;
[2] chhim-uan kâi tsúi-tsûaⁿ, kah thiⁿ kâi phāng-khiah, chiũ sat-tsũ, thiⁿ kâi hõu chiũ hiah;
[3] tsúi chiũ chiãm-chiãm thò tī-mīn; kàu che̍k-peh ngõu-tsa̍p-ji̍t, liáu tsúi chiàⁿ-khó.

[4] Chhit gue̍h, tsa̍p-chhit ji̍t, tsûn chiũ khùa tõ A-la-la̍p suaⁿ.
[5] Tsúi iũ chiãm-chiãm thò kàu tsa̍p gue̍h; tsa̍p gue̍h, chhiu-it ji̍t, suaⁿ-téng chiàⁿ hīn.

[6] Kàu sì-tsa̍p-ji̍t múaⁿ--liáu, Nô-a chiũ khui i só-tsò kâi tsûn hṳ́-kâi-theng;
[7] chiũ pàng che̍k-chiah ou-a tshut--khṳ̀, ou-a chiũ tshut--khṳ̀, pue-lâi pue-khṳ̀, thãi tī-chiēⁿ kâi tsúi ta.
<!-- 第 27 页 -->
[8] Iũ pàng che̍k-chiah hún-chiáu tshông-i--kò tshut--khṳ̀, àiⁿ chhì-thóiⁿ tsúi ũ thò tī-mīn a-būe;
[9] nā-sĩ hún-chiáu tshūe bô-kò hó hiah-kha, chiũ kui-tńg i-kâi-tsûn tùe Nô-a, in-ũi pìn-tī-mīn ũ tsúi; i chiũ tshun-tshut i-kâi-chhiú hû--i, chih-i ji̍p-tsûn.
[10] Iũ thãi ke chhit-ji̍t; chiũ tsài-pàng chí-kâi hún-chiáu tshut-tsûn--khṳ̀;
[11] mê-hng hún-chiáu chiũ kui-tńg i; ã! toh ũ kaⁿ-náⁿ kâi sin-hie̍h kâⁿ tõ i-kâi tshùi--kò; chièⁿ-seⁿ Nô-a chiũ tsai tī-mīn kâi tsúi thò tī-mīn--liáu.
[12] Iũ thãi ke chhit-ji̍t; chiũ pàng chí-kâi hún-chiáu tshut--khṳ̀; hún-chiáu chiũ bô tsài kui-tńg i--kò.

[13] Hṳ́-sî chiàⁿ la̍k-peh tuaⁿ che̍k nîⁿ, thâu kâi gue̍h, thâu che̍k-ji̍t, tī-mīn kâi tsúi khó-ta; Nô-a chiũ thiet-khui tsûn-kám lâi-thóiⁿ, mōⁿ-kìⁿ thôu-mīn íⁿ-keng ta--liáu.
[14] Kàu jī gue̍h, jī-tsa̍p-chhit ji̍t, tī chiũ ta-ta.

<!-- 第 28 页 -->
[15] Siãng-tì chiũ tùi Nô-a tàⁿ-uē, tàⁿ,
[16] Lṳ́, kũa lṳ́-kâi-chhi, kũa lṳ́-kâi-kiáⁿ, kũa lṳ́-kiáⁿ kâi chhi, hó tsò-che̍k-ē tshut-tsûn.
[17] Kũa kāng lṳ́ tsò-pû che̍k-khài ua̍h-mue̍h, pue-chiáu, cheng-seⁿ, kũa kak-iēⁿ tī-chiēⁿ õi-pê kâi mue̍h, tie̍h lóng-tsóng tùa i tsò-pû tshut--lâi; sái i seⁿ-sek tõ-tī, súaⁿ-io̍k tsōi-tsōi tõ tī-mīn.
[18] Nô-a chiũ tshut-khṳ̀, kũa i-kâi-kiáⁿ, i-kâi-chhi, kũa i-kiáⁿ kâi chhi kāng-i tsò-che̍k-ē;
[19] kak-iēⁿ siù-thiok, kũa kak-iēⁿ õi-pê kâi mue̍h, kũa kak-iēⁿ pue-chiáu, kũa che̍k-khài tī-chiēⁿ õi-pê kâi mue̍h, kak tshông khî-tso̍k-lūi, tshut-tsûn.

[20] Nô-a chiũ ũi-tie̍h Iâ-hô-hûa khí-tûaⁿ; chiũ tshú kak-iēⁿ chheng-kiet kâi cheng-seⁿ, kũa kak-iēⁿ chheng-kiet kâi pue-chiáu, hièn sie-chì tõ tûaⁿ--chiēⁿ.
[21] Iâ-hô-hûa chiũ phīⁿ--tie̍h chí-kâi phang-bī; Iâ-hô-hûa sim-lãi siẽⁿ-tàⁿ, Úa íⁿ-ãu m̃ ũi-tie̍h nâng kâi ûan-kù, tsài chiù-tsó thôu-tī, in-ũi nâng kâi sim tsṳ̃-iùⁿ-sî tou-sĩ huâi ak-liãm; iā m̃ tsài húiⁿ-tiāu che̍k-khài seⁿ-mue̍h, zû úa chí-hûe só-tsò chièⁿ-seⁿ.
<!-- 注：上句中否定词 “m̃ ” 标调与其他处（m̄）不同。 -->
<!-- 第 29 页 -->
[22] Tī hûan-liáu tshûn kâi sî-hāu, keⁿ-tsoh siu-sêng, kûaⁿ-zua̍h, tang-hē, ji̍t-mêⁿ, pit bô kòiⁿ-tñg.

## 9

Siãng-tì chiũ hṳ́-ho̍k pun Nô-a kũa i chèng-kiáⁿ, tùi in tàⁿ, Nín tie̍h-seⁿ tsōi-tsōi, tshong-múaⁿ tõ-tī.
<!-- 注：上句中 “hṳ́-ho̍k” 疑似标调错误，估计为 “hṳ́-hok“。-->
[2] Che̍k-khài tī-chiēⁿ kâi siù-thiok, hûam thiⁿ-tang kâi pue-chiáu, tī só-ũ kún-tõng kâi mue̍h, kũa lóng-tsóng hái-hṳ̂, chiũ ùi-kũ nín, sĩ hù-thoh tõ nín-kâi-chhiú.
[3] Kak-iēⁿ ua̍h-tõng kâi mue̍h tsò nín-kâi-chia̍h; chhin-chhiẽⁿ chheⁿ-tshài pun nín che̍k-iēⁿ.
[4] Zûi-to̍k ne̍k kiam-kũa i-kâi-hueh, chiũ-sĩ i-kâi seⁿ-miāⁿ, nín m̄-hó-chia̍h.
[5] Kũa nín tì-miāⁿ kâi hueh úa chiũ pit-àiⁿ-thó; ho̍k-sĩ siù-thiok, ho̍k-sĩ nâng, ũ sieⁿ-nâng-miāⁿ, úa chiũ àiⁿ kāng-i thó; chiũ-sĩ kāng kak-nâng kâi hiaⁿ-tĩ thó nâng-miāⁿ.
<!-- 第 30 页 -->
[6] Put-lũn sĩ-mih-nâng lâu nâng kâi hueh, pit pĩ-nâng lâu i-kâi-hueh; in-ũi tshàng-tsãu-nâng sĩ chiè Siãng-tì kâi iēⁿ.
[7] Lũn-nín, nín tie̍h súaⁿ-io̍k tsōi-tsōi, tsùaⁿ-seⁿ tõ-tī, lâi heng-sẽng--tõ-kò.

[8] Siãng-tì chiũ tùi Nô-a, kũa tùi i chèng-kiáⁿ tsò-che̍k-ē, tàⁿ,
[9] Nā-sĩ úa chí-hûe kāng-nín, kũa kāng nín sin-ãu kâi chéng-tsa̍k, li̍p úa-kâi-ieh.
[10] Kũa kāng kak-iēⁿ kāng-nín tsò-pû kâi ua̍h-mue̍h, ho̍k-sĩ pue-chiáu, ho̍k-sĩ cheng-seⁿ, kũa hûam tī--chiēⁿ kâi siù-thiok kāng nín tsò-che̍k-ē; che̍k-chhiet tõ-tsûn--kò tshut-lâi, íⁿ-ki̍p le̍k-tī lóng-tsóng siù-thiok.
[11] Úa chiũ kāng-nín li̍p úa-kâi-ieh; íⁿ-ãu hûam ũ hueh-ne̍k kâi mue̍h bô tsài pun tōa-tsúi mi̍t-tiāu; iā bô tōa-tsúi tsài húiⁿ-tiāu tī.
[12] Siãng-tì iũ tàⁿ, úa sṳ̀-pun tiāⁿ-ieh tõ úa kũa nín tang, íⁿ-ki̍p kāng-nín tsò-pû kak-iēⁿ ua̍h-mue̍h, chì-kàu ióng-sì;
<!-- 第 31 页 -->
[13] iũ li̍p chí-kâi ki-tiãu lâi tsò chèng-kṳ̃; chiũ-sĩ siet úa-kâi-khẽng tõ hûn-tang, chí-kâi chiũ tsò úa kũa tī-kan li̍p-ieh kâi chèng-kṳ̃.
[14] Kàu ãu-lâi, úa sái-hûn chia-tī, chiũ hûn-tang pit ũ khẽng hién-hīn,
[15] úa chiũ àiⁿ kì-liãm úa-kâi-ieh, chiũ-sĩ tõ úa kũa nín--tang, íⁿ-ki̍p kak-iēⁿ ũ hueh-ne̍k kâi ua̍h-mue̍h, só-li̍p kâi ieh; íⁿ-ãu kâi tsúi chiũ bõi-tōa tì-kàu mi̍t-tso̍h hûam ũ hueh-ne̍k kâi mue̍h.
[16] Khẽng chiũ tõ hûn-tang; úa chiũ àiⁿ kuan-thóiⁿ, sái úa liãm--tie̍h Siãng-tì kũa pìn-tī só-ũ kak-iēⁿ ũ hueh-ne̍k kâi ua̍h-mue̍h, khî-tang só-li̍p ióng-sì kâi tiāⁿ-ieh.
[17] Siãng-tì chiũ tùi Nô-a tàⁿ, Chí-kâi chiũ-sĩ úa kāng tī-chiēⁿ ũ hueh-ne̍k kâi mue̍h só-li̍p tiāⁿ-ieh kâi ki-tiãu.

[18] Nô-a kâi kiáⁿ, tõ tsûn--kò tshut--lâi, chiũ-sĩ Siám, Hâm, Iá-hut; Hâm sĩ Ka-nâm kâi tsóu-pẽ.
<!-- 第 32 页 -->
[19] Chí-saⁿ-nâng chiũ-sĩ Nô-a kâi kiáⁿ; pìn-tī sĩ tshông tõ in--kò seⁿ--tshut-lâi.

[20] Nô-a chiũ khí-thâu tsò lông-hu, chèng phû-thô-hn̂g;
[21] ím só-tshut kâi chiú, chiũ tsùi; tõ i-kâi pòu-phâng-lãi chiũ lòu-thói.
[22] Hâm, sĩ Ka-nâm kâi tsóu-pẽ, thóiⁿ-kìⁿ i-kâi-pẽ lòu-thói, chiũ khṳ̀-kháu kāng i nõ-kâi hiaⁿ-tĩ tàⁿ.
[23] Siám kũa Iá-hut khie̍h che̍k-niáⁿ-saⁿ, phi tõ nõ-nâng koiⁿ-thâu, tò-thâu-kiâⁿ chia in-pẽ kâi lòu-thói; mīn hiàng-gūa, bô thóiⁿ-kìⁿ pẽ kâi lòu-thói.
[24] Nô-a chiú-chhéⁿ, kak-tsai i tõiⁿ-jī kâi kiáⁿ só-thãi i kâi sṳ̄.
[25] I chiũ tàⁿ,
> Ngũan Ka-nâm siũ chiù-tsó;
> 
> Tsò-po̍k kâi po̍k tõ i hiaⁿ-tĩ tang.
[26] Iũ tàⁿ,
> Tie̍h tsàn-múi Iâ-hô-hûa, Siám kâi Siãng-tì;
> 
> Ngũan Ka-nâm tsò i-kâi-po̍k.
> 
> Ngũan Siãng-tì sái Iá-hut heng-sẽng;
> 
> Khṳt i kṳ-tsũ Siám kâi pòu-phâng;
> 
> Ngũan Ka-nâm tsò i-kâi-po̍k.

<!-- 第 33 页 -->
[28] Tōa-tsúi tsṳ-ãu, Nô-a chia̍h ke saⁿ-peh ngõu-tsa̍p-nîⁿ.
[29] Nô-a che̍k-èng chia̍h-kàu káu-peh ngõu-tsa̍p-hùe; chiũ sí.

## 10

Chí-ẽ chiũ-sĩ Nô-a kâi kiáⁿ, Siám, Hâm, Iá-hut, kâi sì-hĩ; in tõ tōa-tsúi tsṳ-ãu tit-tie̍h seⁿ-kiáⁿ.
<!-- 注：现今 tie̍h 有时用同 tit 的现象或许来源于 tit-tie̍h 。 -->
[2] Iá-hut kâi kiáⁿ-sun; Khó-mi̍t, Má-khok, Má-thài, Iá-huan, Thú-pat, Mí-siet, Thî-la̍h.
[3] Khó-mi̍t kâi kiáⁿ-sun; A-si̍t-ki-ná, Lí-huap, Thô-ka-má.
[4] Iá-huan kâi kiáⁿ-sun; Íⁿ-lĩ-sa, Tã-sit, kũa Ki-tí, To-tan nõ-tso̍k.
[5] Chí tsùaⁿ-kâi-nâng hun-kṳ tõ ĩ-pang kâi chiu-táu, kak-kak chiè i-kâi thóu-thâm; chiè i-kâi mîn-tso̍k, tõ i-kâi pang-kok.

[6] Hâm kâi kiáⁿ-sun; Kú-si̍t, Me̍k-si tso̍k, kũa Hut, kũa Ka-nâm.
[7] Kú-si̍t kâi kiáⁿ-sun; Si-pa, Hap-hui-la̍h, Sap-tã, La-má, Sap-thî-ka; kũa La-má kâi kiáⁿ-sun; Si-pa, Tí-tãn.

<!-- 第 34 页 -->
[8] Kú-si̍t seⁿ Lêng-lo̍k, tõ sì-chiēⁿ heng-khí tsò hó-hàn.
[9] Tõ Iâ-hô-hûa mīn-tsôiⁿ sĩ hó-hàn kâi la̍h-hu; kù-tshṳ́ tãi-sì ũ tàⁿ, Chhin-chhiẽⁿ Lêng-lo̍k, sĩ hó-hàn kâi la̍h-hu tõ Iâ-hô-hûa mīn-tsôiⁿ.
[10] Khai-ki sĩ tõ Pa-pie̍t, Íⁿ-le̍k, A-kiet, kũa Sī-ná tī kâi Kiet-nî.
[11] A-su̍t tshông Sī-ná tī tshut--khṳ̀, tshàng-kiẽn Nî-nî-mûi, Lĩ-hô-pek siâⁿ,
[12] kũa Ka-la̍h, kũa Lí-sién, tõ Nî-nî-mûi kũa Ka-la̍h tìn-tang, (chí-kâi sĩ tōa-siâⁿ).

[13] Me̍k-si tso̍k seⁿ Lũ-teng, An-nâm, Lĩ-hap, Na̍p-thú,
[14] kũa Pat-lú, Kiet-lũ, Khap-thok, tsùaⁿ-kâi-tso̍k, (Kiet-lũ seⁿ Hui-lĩ-sṳ̃ che̍k-tso̍k.)

[15] Ka-nâm seⁿ chiáng-tsṳ́ Si-tũn, kũa Hek;
[16] kũa Iâ-pù-sṳ̃, A-mô-lí, Kek-ka-sat;
[17] Hi-mūi, A-ki, Si-nî;
[18] A-úa-tí, Sí-má-lí, Hap-mua̍t; ãu Ka-nâm kâi tso̍k-sèⁿ pun-khui.
<!-- 第 35 页 -->
[19] Ka-nâm kâi kéng-kài sĩ tshông Si-tũn, chiang-kṳ̃n Khî-la̍h, kàu Ka-sat; thàng-kàu Só-to-má, Ngô-mô-la̍h, Ap-má, Si-pien, thàng-kàu La̍h-sa.
[20] Chiá sĩ Hâm kâi kiáⁿ-sun, chiè in-kâi mîn-tso̍k, chiè in-kâi thóu-thâm, tõ in-kâi tī-hng, tõ in-kâi pang-kok.

[21] Siám sĩ Hi-pek chèng kiáⁿ-sun kâi tsóu-pẽ, iā-sĩ lãu Iá-hut kâi hiaⁿ-tĩ, Siám iā-ũ seⁿ-kiáⁿ.
[22] Siám kâi kiáⁿ-sun; Íⁿ-lân, A-su̍t, A-huap-sat, Lũ-tit, A-lân.
[23] A-lân kâi kiáⁿ-sun; U-sṳ̃, Hũ-le̍k, Khî-thiap, Má-si̍t.
[24] A-huap-sat seⁿ Sat-la̍h; Sat-la̍h seⁿ Hi-pek.
[25] Hi-pek seⁿ nõ-kâi-kiáⁿ; che̍k-kâi miâⁿ sĩ Huap-le̍k; in-ũi tng i-kâi sî-hāu pun-khui tī-hng; i-kâi hiaⁿ-tĩ kâi miâⁿ sĩ Iak-tan.
[26] Iak-tan seⁿ A-mô-that, Sa-li̍p, Hap-sat-má-hui, Iâ-li̍p;
[27] Hap-to-lân, U-sat, Te̍k-la̍h;
[28] O-pat, A-pì-má-lĩ, Si-pa;
[29] O-hui, Hap-hui-la̍h, Iak-pat; chí-kâi lóng-tsóng sĩ Iak-tan kâi kiáⁿ-sun.
<!-- 第 36 页 -->
[30] In khiã-khí sĩ tshông Mí-sa, chiang-kṳ̃n tang-pôiⁿ kâi suaⁿ, miâⁿ kiè-tsò Sí-huap.
[31] Chiá sĩ Siám kâi kiáⁿ-sun, chiè in-kâi mîn-tso̍k, chiè in-kâi thóu-thâm, tõ in-kâi tī-hng, chiè in-kâi pang-kok.

[32] Chí-kâi sĩ Nô-a kâi kiáⁿ-sun kâi tso̍k-sèⁿ, chiè in-kâi le̍h-tō, tõ in-kâi pang-kok; tōa-tsúi tsṳ-ãu lie̍t-pang sĩ tshông tõ in--kò pun-khui tõ sì--chiēⁿ.

## 11

Pìn-tī kâi tûn-im sie-tâng, ūe-gṳ́ che̍k-it.
[2] Tú-ngõ in hiàng tang-pôiⁿ--kò tõ-kiâⁿ, tõ Si-ná tī ngõ-tie̍h ũ kâi pêⁿ-pou; chiũ khiã-khí tõ hṳ́-kò.

[3] In chiũ jī-ke kàu-niêⁿ, tàⁿ, Lâi-khṳ̀ tsò-tsng, tie̍h sie kàu se̍k-se̍k. In chiũ ũ tsng hó thòi-chie̍h, kèng-ũ chie̍h-iû hó thòi-hue-sua.
[4] Iũ tàⁿ, Tie̍h-lâi kiẽn-siâⁿ kũa thah, hṳ́-téng tie̍h chiap--tie̍h thiⁿ, nán chiàⁿ-õi tshut-miâⁿ; m̃, chiũ khióng-ùi sì-sùaⁿ pìn-tī-mīn.
<!-- 第 37 页 -->
[5] Iâ-hô-hûa chiũ kàng-lîm lâi-thóiⁿ nâng kâi tso̍k-lūi só-kiẽn kâi siâⁿ kũa thah.
[6] Iâ-hô-hûa chiũ tàⁿ, Chí-kâi-mîn sĩ che̍k, lóng-tsóng sĩ che̍k-iēⁿ tûn-gṳ́; khí-thâu ũ chí-kâi tsak-ûi; kàu-ãu i-kâi sim-sṳ̄ bô só-tí-chí.
[7] Nán tie̍h lâi kàng-lîm, tõ-hṳ́-kò hũn-lũan i kâi tûn-gṳ́, sái pí-tshṳ́ kâi ūe-kù m̄-siang-thong.
[8] Chièⁿ-seⁿ Iâ-hô-hûa tshông tõ-hṳ́-kò sái in sùaⁿ-khui pìn-tī-mīn; i chiũ pã-liáu kiẽn-siâⁿ kâi kang.
[9] Kù-tshṳ́ hṳ́-kâi-siâⁿ miâⁿ kiè-tsò Pa-pie̍t; in-ũi tõ-hṳ́-kò Iâ-hô-hûa hũn-lũan pìn-tī kâi tûn-gṳ́; Iâ-hô-hûa iā sĩ tshông tõ-hṳ́-kò sái in sùaⁿ-khui pìn-tī-mīn.

[10] Chí-ẽ sĩ Siám kâi sì-hĩ. Tōa-tsúi ãu nõ-nîⁿ, Siám chiàⁿ che̍k-peh-hùe, chiũ seⁿ A-huap-sat;
[11] seⁿ A-huap-sat tsṳ-ãu Siám kâi nîⁿ-kí ke ngõu-peh-hùe, iũ seⁿ lâm-nńg-kiáⁿ.

<!-- 第 38 页 -->
[12] A-huap-sat chia̍h-kàu saⁿ-tsa̍p-ngõu hùe chiũ seⁿ Sat-la̍p;
[13] A-huap-sat seⁿ Sat-la̍p tsṳ-ãu, nîⁿ-kí ke sì-peh tuaⁿ-saⁿ hùe, iũ seⁿ lâm-nńg-kiáⁿ.

[14] Sat-la̍p chia̍h-kàu saⁿ-tsa̍p-hùe, chiũ seⁿ Hi-pek;
[15] Sat-la̍p seⁿ Hi-pek tsṳ-ãu, nîⁿ-kí ke sì-peh tuaⁿ-saⁿ-ùe, iũ seⁿ lâm-nńg-kiáⁿ.

[16] Hi-pek chia̍h-kàu saⁿ-tsa̍p-sì hùe, chiũ seⁿ Huap-le̍k;
[17] Hi-pek seⁿ Huap-le̍k tsṳ-ãu, nîⁿ-kí ke sì-peh saⁿ-tsa̍p hùe, iũ seⁿ lâm-nńg-kiáⁿ.

[18] Huap-le̍k chia̍h-kàu saⁿ-tsa̍p-hùe, chiũ seⁿ La̍h-kóu;
[19] Huap-le̍k seⁿ La̍h-kóu tsṳ-ãu, nîⁿ-kí ke nõ-peh tuaⁿ-káu-hùe, iũ seⁿ lâm-nńg-kiáⁿ.
